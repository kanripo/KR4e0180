# -*- mode: mandoku-view; -*-
#+TITLE: 泰泉集
#+DATE: 2015-08-25 00:24:25.114228
#+PROPERTY: ID KR4e0180
#+PROPERTY: BASEEDITION WYG    
#+PROPERTY: JUAN 卷七
<pb:KR4e0180_WYG_007-1a>¶
欽定四庫全書¶
　泰泉集巻七　　　　　　　明　黄佐　撰¶
　　七言律詩¶
　　　感秋三首時洪都兵變予方種菊東籬有終焉¶
　　　之志因賦此詩(正徳/己夘)¶
秋風蕭瑟起千山籬外黄花自作間冠盖何年通宛洛¶
鼔鼙連日動鄉關風塵不入窓間岫世事能彫鏡裏顔¶
聞道日邉佳氣在都人長望屬車還¶
<pb:KR4e0180_WYG_007-1b>¶
一舸當年發豫章豚魚吹浪棹相將黄蘆夹岸天連海¶
白鴈臨關夜有霜氛祲祇今干斗極江湖依舊逺巖廊¶
悲吟不盡傷秋意紅葉蕭蕭暮吹長¶
漠漠秋隂雲滿城夢囘驚問此何聲紫臺霜急鴈初到¶
滄海月寒潮自生宋玉蕭條曽作賦杜陵揺落最關情¶
東籬生意依然在無數黄花照眼明¶
　　　雨後珠江登望¶
珠江煙水碧濛濛錦石琪花不易逄三島樓臺開日月¶
<pb:KR4e0180_WYG_007-2a>¶
二儀風雨動魚龍浮雲荏苒團秋扇野樹依㣲亂晩風¶
越女未知揺落早輕舟何處采芙蓉¶
　　　九成臺次章提學韻時聞王師發金陵¶
睥睨鴉啼向古臺臺前斑竹自花開水通湘浦縈如帶¶
山近蒼梧翠作堆嘉樂也知非野合倦勤何事復南來¶
鸞輿虎旅傳消息心折江城畫角哀¶
　　　秋夜夢後作(有引/)¶
　　　　客乆思歸夢一金甲神人餞予行自謂將軍¶
<pb:KR4e0180_WYG_007-2b>¶
　　　　相與聨句有曰笑拂玉波看禹鼎予以為問¶
　　　　曰玉波塵也出秘書子忘之乎予即詠曰拜¶
　　　　陳金鏡祝堯年將軍嘖嘖稱予忠如是者凡¶
　　　　數十聫末云好費將軍九萬牋句出自予亦¶
　　　　不知其何語也其餘則忘矣已而就駕雲飛¶
　　　　風從倐忽至家見老母喜甚覺來明月滿牕¶
　　　　乃枕上爾時聖天子出師以威武大將軍鎮¶
　　　　國公行寤歎之餘賦此仍用夢中韻¶
<pb:KR4e0180_WYG_007-3a>¶
踈槐宫院罷朝天淮海干戈有嵗年未厭西風吹几杖¶
每依南斗望樓船新豐車馬黄塵裏故國園林白露前¶
歸夢忽醒寒漏逈綺窓斜挂玉嬋姢¶
　　　臘月十日奉迎大駕紀事二首¶
奏凱歡呼大駕廻一時和氣滿燕臺端門日麗龍旂入¶
馳道風清鳯吹來九廟神靈真有託百年文運定重開¶
都人此日瞻依切共説君王有將才¶
鐃歌鼙鼓盡天聲亭斾金繒載道迎上將獨乗千里駿¶
<pb:KR4e0180_WYG_007-3b>¶
義児多領四家兵車懸虎豹知蒐獮架疊鯨鯢報武成¶
從此鼎彜書鎮國漢文徒幸亞夫營¶
　　　早朝¶
苑雲城樹隠蒼蒼仙漏銷沈寳炬光月下貔貅金隊冷¶
風前鵷鷺玉聲長螭頭漸近聞天語豹尾徐開挹御香¶
朝罷宫臣導清蹕空瞻團扇䕶君王¶
　　　雪後早朝¶
北風吹雪静芳塵雪霽千門麗景新丹地祗聞鳴玉歩¶
<pb:KR4e0180_WYG_007-4a>¶
碧天疑有散花人寒光掩映龍樓曉遲日熏成鳳沼春¶
歸向栁邉凝立乆試裁巴曲和韶鈞¶
　　　侍車駕幸太學恭賦一律¶
豹纛龍旂拂曙烟即随清蹕下遥天衮衣日月宫墻裏¶
冠盖風雲爼豆邉環璧波光揺寳扇閟壇花氣繞金懸¶
青衿際此歡無極共播皇休入誦弦¶
　　　郊祀齋居大興隆寺與懋賢舉之繩武三太史¶
　　　同賦二首得旗字¶
<pb:KR4e0180_WYG_007-4b>¶
大駕迎天早練時端門燈起禁鐘遲春回御氣通黄道¶
夜静神飈閃翠旗龍騎肅分千陛㦸鶴羣寒立一禪枝¶
泰壇却憶追趍地雲捧珠宫月滿墀¶
璧月彤雲澹不移竹房花影正離離僧來祗覺鐘磬響¶
院静不知更漏遲辟荔有香浮劍舄穂楊無力拂旌旗¶
夜寒銀棨巡金鑰吟望圓丘有所思¶
　　　内閣前迎春花開有述¶
春叢照眼見輕黄玉署裁詩覺興長唐苑錯教催羯鼓¶
<pb:KR4e0180_WYG_007-5a>¶
漢宫徒自闘仙裝龍池日轉纔分色鳯閣風來細認香¶
何事偏承天澤早結根元自五雲傍¶
　　　春興八首¶
燕京二月芳草新天南嗟有未歸人清泉白石入幽夢¶
紫燕黄鸝鳴好春三殿奔趍連日夕九衢車馬雜風塵¶
棲遲鳯沼渾何事吟望漁舟獨愴神¶
閶闔千門拂曙開即随鵷鷺集蓬萊雲邉綵仗分仙掖¶
日下青旂遶帝臺扈閣風迴初變栁琳池冰洩半侵苔¶
<pb:KR4e0180_WYG_007-5b>¶
上林春色應無限空羡文園作賦才¶
太液池頭萬嵗峰波光迴合翠重重神人驅石開三島¶
天子乗春駐六龍紫殿虚無餘御氣碧雲迢逓憶仙踪¶
玉鳬黄鵠無消息長聽趨朝午夜鐘¶
燕臺自昔興王地今日垂衣馭四夷紫禁煙花連朔漠¶
黄河烽火望旌旗西山積雪輝輝在北極浮雲裊裊垂¶
跂馬春郊回首晩五侯歌管未休吹¶
廣寒宫殿鎻岧嶤漢帝神靈隔絳霄隂洞夜凝龍虎氣¶
<pb:KR4e0180_WYG_007-6a>¶
陽深秋老鳯凰條金莖瑞露霑朱綴銀浦雲流入綺寮¶
翠輦不來環珮冷滿庭脩竹自蕭蕭¶
踏青聞幸芙蓉苑紅日未髙金吹鳴從此宸逰多樂事¶
向來幾務太留情風傳羯鼓南薫殿雲擁鸞旂北斗城¶
千載太平知有象詞臣先已頌河清¶
風雨瀟瀟聞曙雞春來長憶碧山栖烟開籬落花光動¶
日暖園林菜甲齊入饌江魚供白髪潑醅芳酒對青谿¶
刺桐枝上紅如錦自在流鶯盡日啼¶
<pb:KR4e0180_WYG_007-6b>¶
幕府魚書報越裳期門龍節發荆湘北風鴻鴈飛何處¶
南海漁樵思故郷即恐軍儲非往日却勞宵旰及殊方¶
平林月出聞題鴂擊劍酣歌意轉長¶
　　　謁康陵書感¶
夏雲消盡午風恬目極烟霄思未猒瑶水幾年留馬跡¶
鼎湖回首堕龍髯泉涂寂寂山當户松籟蕭蕭月轉簷¶
却愧青衫虚十載對揚無路拜宸嚴¶
　　　康陵禫祭有述¶
<pb:KR4e0180_WYG_007-7a>¶
康陵禫日宿神郊奏格無聲藉白茅七廟精靈昭鞏洛¶
二儀風雨積函殽明樓燈火鵷鸞無隧道松杉翡翠巢¶
羽獵長楊今涕淚寸心遥與白雲交¶
　　　贈趙景昭歸廣州¶
庭闈每入京華夢消息真從里閈傳慰我客懐千里外¶
與君交誼十年前心馳珠海雲随棹路入金陵日在天¶
好向明時圖逺大只今青𤨏重材賢¶
　　　嵗暮書懐次王繩武韻¶
<pb:KR4e0180_WYG_007-7b>¶
蕭蕭松院朔風侵坐擁重裘力不任薊北暖遥花去眼¶
天南書㫁鵲驚心曽雲此日連青𤨏芳草何年卧緑沉¶
喜有王維同筆硯清詩時為滌煩襟¶
　　　别吴成甫¶
金陵此去三千里玉殿回瞻咫尺天两載風煙同逆旅¶
一簾霜月照離筵即看㑹計蘇江左還有謀猷達帝前¶
聞鴈裁書堪更問聴鶯携手是何年¶
　　　三江毛尚書致仕歸姑蘇留别次韻¶
<pb:KR4e0180_WYG_007-8a>¶
笑别鵷行問鶴田歸來林壑故依然月明震澤秋應早¶
栁暎閶門地亦偏黄閣未登曽扈聖青山相對更懐賢¶
東曹此日情何限目㫁㝠鴻在逺天¶
　　　送三江先生¶
吴門烟艇故知津寳帶麐衣照莫春蕉鹿夢中曽玩世¶
蓴鱸鄉裏最宜人三朝禮樂歸青簡八座聲華動紫宸¶
心折此時瞻望地潞河南下栁條新¶
　　　壽陳虚白錬師¶
<pb:KR4e0180_WYG_007-8b>¶
颷臺羽客宴星壇四座罡風六月寒絳節曽随蒼水珮¶
元田應結紫金丹瑶池月冷飛青鳥珠樹雲深駐綵鸞¶
知爾蓬瀛多浪迹摩挲銅狄待誰看¶
　　　董學士父母受封¶
桂坊秋早竹書成紫誥貤封荷聖情天與北門添盛事¶
人依南斗頌長生碧雞山下棠隂合丹鳯樓前日色明¶
笑領龍章齊舉案一麾今覺到蓬瀛¶
　　　送林子行歸吴川¶
<pb:KR4e0180_WYG_007-9a>¶
萊衣將母羡君行把酒臨岐百感生楊栁影稠朝雨凈¶
芰荷香暖暮潮平病身與鶴栖蕭寺歸夢如雲遶粤城¶
曽是同舟忍分手岸花檣燕總關情¶
　　　九月十七日大封宗室奉命充南渭册禮使¶
臚陛傳宣仰聖君錫茅分器重殷勤日臨閣道開三殿¶
風逓宫韶出五雲寳册下時經輦路金貂行處散爐薫¶
即從北極趍南渭悵别天邉鴛鷺羣¶
　　　永州樓上春望¶
<pb:KR4e0180_WYG_007-9b>¶
蕭蕭梧竹弄新晴天畔登樓眼倍明湘水碧連雲夢渚¶
粤山青近永陽城三春物色憐多病萬里馳驅笑此生¶
忽憶玉河垂栁徑紫宸朝罷聴流鶯¶
　　　别蕭潘二通判於淡巖作¶
五馬翩翩度逺岑日浮蒼翠滿離襟同寅合共循良傳¶
異國仍多故舊心客思漸随芳草逺春光偏入野棠深¶
明朝鼓柁營陽道回望零陵烟樹林¶
　　　逰甘露寺同劉士竒作¶
<pb:KR4e0180_WYG_007-10a>¶
空香浮動翠巉岩徙倚珠林駐玉驂七澤湍聲流日夜¶
六朝山色落東南朱旛向晩情難别碧院逄秋酒易酣¶
蕭洒不知歸路杳滿天竽籟起松杉¶
　　　歸自京師赴常齋鍾子夜讌二首¶
魏闕勞君千里夢粤辭分我一枝安即看春事辭鶯燕¶
且盡芳樽共肺肝沙塢雨餘花氣近江城風定角聲寒¶
相看此夕清狂甚從此過逄興未䦨¶
爐烟裊裊篆垂垂掃逕開尊恨到遲亭榭風煙仍月夜¶
<pb:KR4e0180_WYG_007-10b>¶
江湖花鳥况春時金樽玉鱠堪留客醉舞狂歌果為誰¶
却憶去年覊旅地粤雲南望只成悲¶
　　　全節廟¶
極目胡塵暗帝畿樓船南去逐斜暉已無虎帳鳴金柝¶
祗有龍潭塟寳衣精衛何時填海滿蒼梧終日見雲飛¶
貞魂若化吴宫燕應是年年一度歸¶
　　　大忠祠¶
誰扶黄屋此長征夷夏分明萬古情百粤波濤非帝宅¶
<pb:KR4e0180_WYG_007-11a>¶
兩厓風雨是天聲氣吞蛇豕頻揮劍力盡馳驅尚請纓¶
再拜髙祠回首地滿山松桂月㣲明¶
　　　乙酉守嵗¶
帝城鼔角促朝暉紫禁烟花錦繡圍風静笙歌臨路發¶
雪晴烏鵲背人飛貪趍魏闕年華换留滯周南心事違¶
栢葉椒花吾祝汝明年湏對老萊衣¶
　　　元日早朝¶
閣道沙堤雪未乾馬前銀燭霧中看踈鐘欲動飛宫鵲¶
<pb:KR4e0180_WYG_007-11b>¶
絳節初齊引珮鸞瑞日影浮䨇闕表鈞天聲在五雲端¶
侍臣賦&KR0556;陽春曲未覺瓊樓玉宇寒¶
　　　暮春書懐效陳去非¶
曲肱作夢客不到游絲滿空春正晴世事悠悠祗蕉鹿¶
韶光冉冉但林鶯蔣陵山逺碧雲合郭隗臺髙芳草平¶
踏謌吹劍一翹首天北天南無限情¶
　　　題雷氏山水巻¶
羡汝習静栖空山蒼翠無言相對間松花滿地雲不掃¶
<pb:KR4e0180_WYG_007-12a>¶
柴門敞天風為關波浮龍鱗曉澒洞峰横豸角秋孱顔¶
丹梯倘許凌絶頂散髪醉呼黄鶴還¶
　　　春夜大醉言志¶
㧞劍起舞臨髙臺北斗挿地銀河廻長空贈我以明月¶
天下知心惟酒杯門前馬踏簫鼓動柵上雞啼天地開¶
倦逰却憶少年事笑擁如花歌落梅(欲盡理/還之喻)¶
　　　白蓮二首¶
水殿盈盈萬玉妃凌波長是歩炎暉迢遥玉井峰頭見¶
<pb:KR4e0180_WYG_007-12b>¶
縹緲瑶池月下歸洛浦霧繁朱作珮楚臺風急翠成幃¶
若教觧語應愁絶聞道金籠鎖雪衣¶
不見紅衣暎緑苔夜長疑有鷺飛來蘂珠宫冷香雲濕¶
魚藻池深素錦開太乙御風揺翠檝飛瓊乗月出瑶臺¶
露華似慰相如渇分得金莖滿玉杯¶
　　　陵祀次韻劉侍御見寄¶
園陵報祀開秋序驄馬追趍出帝城四塞雲山随逺近¶
二儀風雨自隂晴金支掩映蛟龍色玉殿蒼凉燕雀聲¶
<pb:KR4e0180_WYG_007-13a>¶
悵望軒轅弓劍在青霄霑洒不勝情¶
　　　重陽次韻答孫貞父¶
相看京洛共緇塵拂拭荷衣發興新江上離憂嗟易老¶
雲間歸夢恐難真飛飛白鴈遥憐汝采采黄花懶寄人¶
抱病重陽正愁絶把君詩句重逡巡¶
　　　省親三疏獲允出郭别親友¶
喜聞綸綍巻詩書萬里乗槎信所如即辦綵衣供色笑¶
不妨黄髪老樵漁臨岐尚憶公家事出郭多煩長者車¶
<pb:KR4e0180_WYG_007-13b>¶
南北相望意無限江空嵗晩獨愁予¶
　　　阻氷寓蕭氏樓上作¶
朔風蕭蕭吹雪霜登樓獨坐生悲凉青山知我吏情澹¶
明月照人歸夢長雲影有時連去鴈水聲何日到垂楊¶
側身天地頻囘首誰道江湖逺廟廊¶
　　　文衡山致仕言懐次韻二首¶
十月軒車出紫宸三年京洛謝緇塵北河氷雪偏㽞客¶
南國江山乆待人石室有書曽汗簡扁舟無日不思蓴¶
<pb:KR4e0180_WYG_007-14a>¶
此身直在雲羅外誰向中原惜鳯麟¶
金鑾早上乞休書䟽傅當時恐未如萬里青㝠䨇倦翼¶
百年黄髪幾懸車閶門日暖繁楊栁震澤春深足鯉魚¶
知爾登時詩不廢停雲回首渺思予¶
　　　除夜贈文徴仲¶
即看芳草入新年豈有椒花媚逺天多病獨愁䨇鬂改¶
故人相對一燈懸匆匆嵗色歸鶯燕冉冉春聲咽管絃¶
明日試從髙閣望陽和多在五雲邉¶
<pb:KR4e0180_WYG_007-14b>¶
　　　丁亥元日¶
朔雲自繞灤河曲燕樹遥連漢苑斜綵鷁獨依河畔栁¶
新鶯應到苑中花三朝禮樂開青𤨏萬國衣裳擁翠華¶
去去滄江回首地太平歌頌落煙霞¶
　　　客樓春望徴仲見過有贈¶
樓外河氷春未消旅魂吟望倦揺揺驪黄有路開丹嶠¶
孔翠何心戀赤霄燕市風塵通潞渚吴門烟月滿楓橋¶
何時坐爾停雲舘幽竹繁花慰寂寥¶
<pb:KR4e0180_WYG_007-15a>¶
　　　㣲雨後風沙大作晚泊臨清¶
笑辭鍾鼎向山林去路塵沙苦見侵萬里舟航淹日月¶
九河風雨戰晴隂草堂花竹縈春夢澤國魚龍伴夜吟¶
心跡不教雙寂寞燈前呼酒漫開襟¶
　　　次韻答廖鳴吾見懐¶
北風吹女思悠悠乗興難移雪夜舟建禮昔同鴛鷺序¶
裁詩今在鳯凰樓岸花&KR0008;燕催春色洛水秦山入暮愁¶
多病可堪回首逺吏情吾已付滄洲¶
<pb:KR4e0180_WYG_007-15b>¶
　　　丁亥除夕¶
旅舘頻年過嵗除萊衣今夕樂何如揺揺蠟炬輕風裏¶
淺淺霞盃細雨餘江海只便魚入饌烟霞惟恐鶴傳書¶
等閑又被梅花惱漏泄春光滿敝廬¶
　　　元旦¶
南國浮雲向曉開日華初上釣魚臺東風又與䕷蕪緑¶
老屋惟應燕子來萬里晨昏逢嵗改三年供奉憶朝回¶
滄溟不似君恩濶起舞尊前莫放杯¶
<pb:KR4e0180_WYG_007-16a>¶
　　　英徳别杜生兄弟¶
扁舟六月度湞水英徳縣前鱸已肥别爾弟兄難廢酒¶
驅人岐路易沾衣滄江急雨羣龍出古峡閑雲獨鶴飛¶
返棹相看情不斷倚門真覺夢同歸¶
　　　感秋二首用南津胡憲長趣駕韻¶
淅淅秋風吹岸沙西江遷客思無涯濁醪粗飯足娱老¶
去燕來鴻猶念家百年洛涘媿潘岳九日龍山懐孟嘉¶
故園咫尺不歸去辜負東籬無數花¶
<pb:KR4e0180_WYG_007-16b>¶
淅淅秋風吹雨來自憐樗散未湏培水邉白鳥背人去¶
霞外青山待我囬抱病江湖長對酒側身天地數登臺¶
故園只在扁舟上三徑黄花萬樹梅¶
　　　南谿巻為佴都帥¶
南谿分得揚之水岩姿林靄相光輝主人燕坐列霜㦸¶
童子清歌調雪衣弦琴每覺薫風入載酒直随明月歸¶
我亦滄洲曽結宇吏情長恐與心違¶
　　　秋夜對菊¶
<pb:KR4e0180_WYG_007-17a>¶
日随麋鹿走山林豈有簪纓繫此心永夜鼔鐘欺鬢短¶
小樓風露報秋深鸞聲自作孫登嘯龍卧誰為梁甫吟¶
瀟洒不知貧與病東籬元有萬黄金¶
　　　蒼梧初發¶
蒼梧北望盡蠻荒雲黒山青烟霧黄旌斾行随日隠見¶
䝉衝坐覺天低昻黿鼉乗雨出岩穴翡翠挟春鳴桄榔¶
旅懐厯亂不可盡芳草萋萋彌岸長¶
　　　桂林元夕¶
<pb:KR4e0180_WYG_007-17b>¶
何處笙歌入座聞即看陸海在人羣星橋暗度重輪月¶
火樹晴開五色雲湘水未逄天北使灕江猶駐粤南軍¶
江湖心事年年在徙倚東風酒易醺¶
　　　横州伏波廟¶
髙灘危石鎖崔嵬長夏風烟午未開南海樓船從此去¶
中原冠冕至今來武陵一曲風塵静銅柱雙標日月廻¶
千載伏波祠宇在漢朝何事有雲臺¶
　　　旅感¶
<pb:KR4e0180_WYG_007-18a>¶
塵事熏心千種在晨昏回首一星周枕前明月照歸夢¶
簾外西山窺客愁短䇿干時何所得薄田供嵗未湏求¶
他年北極懐明主當日東陵有故侯¶
　　　初秋¶
玉河楊栁已蕭蕭覉思逄秋轉寂寥親舍每疑雲外近¶
長安翻覺日邉遥浮名肯似蓴鱸羙壮志寕随髀肉消¶
自笑行蔵渾未卜巫陽堪問竟誰招¶
　　　秋夜大興隆寺玩月¶
<pb:KR4e0180_WYG_007-18b>¶
玉壺酒對秋色滿金地坐看明月髙北戍不随胡馬去¶
南巡應照聖躬勞山河有影㸔蓬鬢風露無聲生緼袍¶
忽憶越江垂釣叟流光千頃一浮舠¶
　　　得七月家書志喜¶
紅葉聲中醒客夢白雲飛處憶親廬情多豈保鬢不改¶
計拙乃為飢所驅燕頷果誰還有相羊腸何路是無虞¶
臨風正覔傷秋句忽領平安兩字書¶
　　　送祁惟允¶
<pb:KR4e0180_WYG_007-19a>¶
執手别君何鬱紆帝城秋色野踟蹰離情不覺曉雲淡¶
知已漸随煙栁踈去國未湏言勇退還家聊且賦閑居¶
想應明主不相棄誰合南山老敝廬¶
　　　贈西蜀胡秀才¶
遥遥西蜀亘天端來去惟君不作難來為慈顔欣奉檄¶
去縁皤髪倦彈冠栁揺燕市聴鶯别雲擁峨眉駐馬看¶
索句贈君還自笑一年為客向長安¶
　　　贈陶二尹之任元城¶
<pb:KR4e0180_WYG_007-19b>¶
風流此日陶彭澤喜唱吴歈向别筵製錦正當佳麗地¶
彈冠初遇中興年一庭詩景孤松裏疋馬春風五栁邉¶
傾盖相逄又分手金臺凉月夜姢娟¶
　　　寄梁應房¶
去年蕭寺憶殷勤長劍髙歌入夜聞異國風煙能慰我¶
同年交誼不如君落霞秋倚新豊樹疋馬晴瞻震澤雲¶
南北祇今成悵别夜來樽酒夢論文¶
　　　送余崇一使蜀¶
<pb:KR4e0180_WYG_007-20a>¶
鳯凰啣詔出蓬莱劍氣峥嶸拂曙開萬里風煙馳蜀道¶
五雲宫闕夢燕臺浣花溪在搜唐蹟洗墨池荒憶漢才¶
聞道故園滄海上星槎争羡自天囘¶
　　　荆庭春恨和潘源魯¶
東風庭院雨絲絲姜被寒生夢後悲淺緑正添鴻㕍沼¶
輕紅初上鶺鴒枝流年未覺音塵盡往事空詒肺腑知¶
斷送一畨吟鬢白可憐荆樹似秋時¶
　　　贈别梁明仲¶
<pb:KR4e0180_WYG_007-20b>¶
都門楊栁映愁生乆客懐歸此送行鄉夢昔曽随去馬¶
春光今已别流鶯舟移北渚龍光窅路入南天劍氣明¶
他日一尊尋舊約白雲溪上濯塵纓¶
　　　席中贈倫彦蕃¶
看君意氣薄青霄京邸相逄即乆要鳯沼每傳賢父子¶
鴈行多在聖明朝虹横楚水朝看劍月滿吴門夜聴潮¶
何事春明携手地滿堤垂栁正蕭蕭¶
　　　别倫彦周侍御¶
<pb:KR4e0180_WYG_007-21a>¶
青藜燈火同髙閣皂盖聲華獨内臺日月祗随燕樹轉¶
雲山長羡粤鴻迴勞勞世路關蓬鬢黯黯離懐付酒杯¶
姜被莱衣榮子去風江烟艇待誰來¶
　　　宜陽八景次東溪鄧尚書韻八首¶
曉入宜陽見萬峰雞聲人語共踈鐘停車最愛黄山好¶
滴袖俄驚翠黛濃陸海魚龍憑砥柱青天波浪出芙蓉¶
凌風欲挟飛仙去直上蓬莱苐一重(右黄岑/疊翠)¶
扣舷何處有漁歌泉擁西山景㝡多雲外恍疑垂玉蝀¶
<pb:KR4e0180_WYG_007-21b>¶
人間真覺近銀河静含桂魄天同色流入桃花錦作波¶
若到春郊頻極目東風吹潤徧嘉禾(右白水/垂虹)¶
玉溪流水碧沈沈巧筭還誰測淺深細雨斜風渾二月¶
鯨吞鼉作忽千尋敲詩日憶澄江練倚杖時聞緑樹禽¶
何事臨流歌仰止三星橋外有遥岑(右玉溪/春漲)¶
碧樹蒼烟鎻紺園四民曽此禮三尊岧嶤地上開金刹¶
髣髴雲中立翠旙山色可能随世改燒㾗長是到秋繁¶
憑髙莫漫搜陳迹時倚衡雲望薊門(右寳刹/雲旛)¶
<pb:KR4e0180_WYG_007-22a>¶
景星靈洞足探竒石上浮觴漫爾為碧落玉書空往夢¶
葛巾藜杖可芳時香分下澤烟花遶暖入東陂鴈鶩知¶
羽客不歸瑶草暮桃源何處問蛾眉(右䝉洞/香泉)¶
獨倚蒼岧玩碧瀾共知龍向此中蟠九天空闊疑雷動¶
萬木蕭踈帯雨寒馬鬛不教桑楚歉鳥耘那見稲畦乾¶
行蔵笑與髯公道濳躍由來不是難(右良岩/龍隠)¶
列岫排雲切太蒼曲江銀牓宛如長當衙已獻千重秀¶
帯日還成五色光秋凈烟霞開錦繡春深風雨散紅香¶
<pb:KR4e0180_WYG_007-22b>¶
地靈人傑從来是滿耳蜚聲説廟廊(右榜山/晴旭)¶
渉水循山問化宫翠㣲深處有村舂僧來且共松間坐¶
溪干遥聞烟外鐘貝葉曇花空寂寂瓊簾珠栱自重重¶
舊逰回首思長樂無限詩情到晩濃(右普化/晚鐘)¶
　　　華節亭别親友¶
宿雨㝠㝠曉正開故人遥放酒船来啼鸎語燕催春事¶
緑水紅亭照客杯别夢綢繆猶粤海片颿迢逓又荆臺¶
臨岐欲盡分携意滿目停雲鬱未裁¶
<pb:KR4e0180_WYG_007-23a>¶
　　　洸口寄倫子彦式¶
魁岡南望隔湘烟聞道征帆别後懸楚粤山川空寄夢¶
江湖風雨正連天明光起草逄今日京洛看花憶去年¶
岐路祇今随使節可堪心折五雲邉¶
　　　贑州紫霄岩贈林二山¶
憑空飛觀倚岧嶤風磴盤盤入紫霄章貢灘聲天外落¶
燕雲山色日邉遥百年氣誼堪杯酒萬里離憂自市朝¶
笑與使君圖後㑹扁舟何日重相招¶
<pb:KR4e0180_WYG_007-23b>¶
　　　夏日逰何氏園¶
漠漠朱光接翠寒蕭蕭林樾隠風湍浣花暫爾棲踈放¶
古柏終當宿鳯鸞遂有卧龍清洛水還從飛鴈望長安¶
種榆裊裊成何事心折雲邉金露盤¶
　　　放船¶
城烏翻月鼓紞紞虎邱寺前初放船青山白水晩如畫¶
楓葉蘆花秋可憐皇華萬里但原隰供奉三年猶俸錢¶
鴟夷邈矣不可見隔浦緩歌聞採蓮¶
<pb:KR4e0180_WYG_007-24a>¶
　　　海珠别方塘汪憲副¶
海珠山下寒潮生擊鼓放船君欲行釃酒千巡谷鳥囀¶
粤城十月江花明碧雞金馬在何處逰子孤臣俱有情¶
此去登臨不同賞倚樓詩句向誰成¶
　　　送范衢村大叅¶
桂州城南灕水流白蘋芳芷滿中洲即看綵鷁随春色¶
聊遣清尊消别愁畫省交㳺成舊雨彤雲瞻望及新秋¶
相逄若問鴟夷子巳向江湖買釣舟¶
<pb:KR4e0180_WYG_007-24b>¶
　　　大藤峡猺老¶
大藤勲業使人疑今日褰帷始見之每憶韓公成感嘆¶
且令猺老望威儀江山道梗空千里兵甲屯雲又一時¶
聞道招安成妙筭從前真覺費王師¶
　　　洮陽野次¶
畫船簫鼔擁青衿豈有當年木鐸音故國烟花那在眼¶
長途風雨若為心三湘秀色來天地五嶺華風自古今¶
耿耿有懐成野宿夢魂虗繞泰山岑¶
<pb:KR4e0180_WYG_007-25a>¶
　　　元日¶
曉來簪弁換荷衣遥望祥雲夹日飛北塞風塵應己静¶
南溟樓艪竟安歸乾坤脉脉移花栁林壑欣欣動蕨薇¶
誰在青㝠生白髪且持春酒對春暉¶
　　　粤山詩社試茟分得清字¶
碧山雲卧倚江清衣馬何人獻嵗行麗日樓臺明萬井¶
輕風簫鼔度三城東南漂泊嗟懸磬西北驅馳費請纓¶
且向煙蘿開野酌漁樵相與話昇平¶
<pb:KR4e0180_WYG_007-25b>¶
　　　人日和陳天㳺韻¶
駘蕩春光滿隠窝放狂判到鬢䨇皤栁條色映青絲騎¶
柏葉杯翻白紵歌鸎燕不嫌三徑僻風烟偏在五陵多¶
年来無地尋花勝世道應随東逐波¶
東風吹徧海天涯隠几蕭條忽見花人日鈎詩誰對酒¶
草堂携鶴自移家衝星劍佩真吾事滿地江湖又嵗華¶
何事歩兵從晋室春来猶詠故侯𤓰¶
　　　天開圗畫亭¶
<pb:KR4e0180_WYG_007-26a>¶
突兀茅齋跨石臺玉杯瑶席倚雲開天邉湘色褰帷入¶
地底灕江逐馬來北極自勤瞻闕夢西山誰有濟時才¶
側身天地酣歌裏鴻鴈㝠㝠首重回¶
　　　肇慶李東渠中丞邀逰洒然亭次韻二首¶
嶺海栖遲有嵗年草亭今喜識髙賢釣殘野水從魚樂¶
鋤罷寒葵帯露鮮世事驅馳真夢裏天涯談笑且尊前¶
朔雲拖雨勞相問猶記萍踪自洒然¶
崧臺今夕是何年投轄傾杯見此賢半畝方塘開罨畫¶
<pb:KR4e0180_WYG_007-26b>¶
一亭明月共澄鮮習池已覺心俱醉宣室還看席屢前¶
勛業古来戎馬地可能無意勒燕然¶
　　　蒼梧言歸口號¶
十載行嚢一素琴寥寥天地幾知音淵明已有歸来賦¶
和靖初無禄養心北郭晩田堪白酒東籬秋菊盡黄金¶
扁舟一去随明月囬望蒼梧空緑隂¶
　¶
　泰泉集巻七¶
